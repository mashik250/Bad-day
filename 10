ধানমন্ডিতে প্রাইভেটকার হতে চাঁদা আদায় করা সেই যুবককে গ্রেফতার করেছে ডিএমপি

রাজধানীর ধানমন্ডিতে প্রাইভেটকার হতে চাঁদা আদায় করা অভিযুক্ত সেই যুবককে গ্রেফতার করেছে ডিএমপির ধানমন্ডি থানা পুলিশ। গ্রেফতারকৃত ঐ যুবকের নাম মো. আশরাফুল আলম (২৩)। বুধবার রাত আনুমানিক ০১:০০ ঘটিকায় গোপন সংবাদের ভিত্তিতে হাজারীবাগ এলাকা হতে আশরাফুলকে গ্রেফতার করা হয়। তার গ্রামের বাড়ি লক্ষ্মীপুর জেলার চন্দ্রগঞ্জে।

গ্রেফতারকৃত আশরাফুলসহ অজ্ঞাতনামা ৩/৪ জন ধানমন্ডির রোড নং-২/এ এর ইবনে সিনা হাসপাতালের বিপরীত পাশে প্রাইভেটকার ও মোটরসাইকেল হতে অনেকদিন ধরে জোরপূর্বক চাঁদা গ্রহণ করে আসছে। গ্রেফতারকৃত আশরাফুলসহ অজ্ঞাতনামা ৩/৪ জনের বিরুদ্ধে ডিএমপির ধানমন্ডি থানায় একটি নিয়মিত মামলা রুজু হয়েছে। 

প্রাথমিক জিজ্ঞাসাবাদে গ্রেফতারকৃত আশরাফুল চাঁদা আদায়ের কথা স্বীকার করেছে। আশরাফুল জানায়, সে সহ আরো ৩/৪ জন চার মাস যাবৎ ঘটনাস্থলসহ এর আশপাশে প্রাইভেট কার ও মোটর সাইকেল থামিয়ে অবৈধভাবে জোরপূর্বক চাঁদা দাবি ও আদায় করে আসছে। গ্রেফতারকৃত আশরাফুলের বিরুদ্ধে আইনানুগ ব্যবস্থা গ্রহণ প্রক্রিয়াধীন।

- ঢাকা মেট্রোপলিটন পুলিশ (https://www.facebook.com/dmpdhaka/posts/pfbid0eJZXT5Dj4zQvcWdBaFHj8CYA9PSCNRQGUX3CGDNWw3f672vq4vLLgQEddDuLAXuml)
